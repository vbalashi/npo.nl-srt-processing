Een podwalk van 'Het Verhaal Van Nederland - Amsterdam'

Westerpark

Industrie en Revolutie

De IJzeren eeuw. In de 19e eeuw is Amsterdam een arbeidersstad. De industriële revolutie komt

op gang en er is volop werk in havens en fabrieken aan de rand van de stad. Lopend door de

Staatslieden- en Spaarndammerbuurt horen we hoe de stad groeit dankzij deze arbeiders. En zien

we hoe de woningwet van 1901 een einde maakt aan de verkrotting en ruimte geeft aan

‘arbeiderspaleizen’ zoals Het Schip van Michel de Klerk. In deze wandeling die begint op het

Haarlemmerplein lopen we via de Westegasfabriek, dwars door het Westerpark richting de oude

Houthavens. We horen hoe Amsterdam zich ontwikkelt tot de moderne stad zoals we ‘m nu

kennen. Hoe de eerste trein op stoom komt en het socialisme zijn intrede maakt, dankzij mensen

als Domela Nieuwenhuis.

1   Welkom

Welkom leuk dat je er bent. Zie je die poort? Daar gaan we naartoe. We lopen er onderdoor

en gaan dan naar het water, over de brug. Loop je mee? Vandaag gaan we terug naar het

einde van de 19e eeuw en ontdekken we hoe modern Amsterdam ontstaat. Deze poort, de

Haarlemmerpoort, was ooit de doorgang om Amsterdam binnen te komen. Hier buiten de

stadswal begon het buitengebied. Weilanden. Molens. Een verre horizon. Moeilijk voor te

stellen hè? Dat buitengebied zal in deze eeuw snel veranderen dankzij de industriële

revolutie: fabrieken, huizen, hele nieuwe buurten komen op. Die gaan een belangrijke

bijdrage leveren aan de ontwikkeling van de stad. Er ontstaat een compleet nieuwe wereld,

die de basis legt voor de onze. Welkom in de IJzeren eeuw! Maar voor we er dieper in duiken,

eerst even wat huishoudelijke zaken. Deze wandeling ervaar je het best door met je telefoon

diep weggestopt in je zak steeds door te lopen. Ik geef je aanwijzingen voor de route, dus

voor het navigeren heb je geen telefoon nodig. Als alles goed gaat, tenminste. Want er wordt

gebouwd, gegraven, gesloopt en opgehoogd. Soms zijn delen van een weg afgezet. Kom je

zo’n onverwachte hindernis tegen? Of ben je slecht ter been? Kijk dan even op de kaart in je

app. Er is altijd wel een alternatief pad in de buurt. En nog iets: Amsterdam is ook een drukke

stad. Overal is verkeer, fietsers en auto’s zijn steeds vaker elektrisch. Je hoort ze daardoor

niet goed aankomen, zeker niet met oortjes in. Blijf daarom goed om je heen kijken. Let op

jezelf en op elkaar, dan kom je straks ook weer veilig thuis.